# Voorbereiden van de workshops

1. Opstellen/opvragen van de deelnemerslijst (namen, mailadressen en rollen/functies, evt. voertaal)
2. Bepalen van de scope (indien nodig, zie hieronder)
3. Faciliteiten:
   * een ruimte waar we in passen en ook nog een beetje kunnen bewegen. liever geen statische U-vorm opstelling
   * laptops mogen thuis blijven!
   * een scherm om een presentatie op te tonen (usb-c, HDMI of wireless casting)
4. Uitnodigen van de deelnemers, en verschaffen van voorinformatie - hieronder is een voorbeeld opgenomen van een uitnodiging.

## Scope

Het kan voorkomen dat de workshop georganiseerd wordt voor een groep deelnemers uit verschillende organisatieonderdelen, zoals bij een management sessie of in een pilot. De werkomgevingen van de deelnemers verschillen dan, evenals hun werkprocessen en de systemen waarmee ze werken. Om de discussie en resultaten betekenisvol te houden, helpt het om de scope te beperken tot een organisatieproces waarmee de meerderheid van de deelnemers te maken heeft of bekend is, zoals een customer journey of een employee journey.

## Voorbeeld van een uitnodigingsmail

> Beste Rein, Rybo, Pero, Tanvi, Tim, Sanneke en Jan,
>
> 
> a.s. dinsdag is de eerste van twee workshops met de Canvas Methode voor Informatieveiligheid.
>
>
> Hierin gaan we op een interactieve manier risico’s voor informatieveiligheid en compliance identificeren. Risico’s die zich voordoen binnen je eigen werkprocessen en in de uitwisseling met anderen. Risico's die specifiek zijn voor jullie organisatie/team.
>
> 
> Wat deze workshop oplevert, is een overzicht van de belangrijkste risico’s, een gedeeld inzicht in de risico’s binnen elkaars processen, en wie er het beste acties in gang kan zetten om op een risico te handelen.
>
> 
> In de tweede workshop gaan we dan gezamenlijk bepalen welke maatregelen we kunnen nemen om de verwerking van informatie stapsgewijs te verbeteren.
>
>
> In het eerste kwartier van de workshop zal ik de werkwijze verder toelichten. Je hoeft niets voor te bereiden.
>
>
> Vriendelijk verzoek van mijn kant om geen laptops mee te nemen – ik zal zorgen voor de verslaglegging.
>
>
> Ik kijk er naar uit om dit samen met jullie te doen, graag tot dinsdag!
